======================================================================
== Testo scritto con puro scopo educativo. Io, Raven, non mi assumo ==
== responsabilita' per l'uso, illegale o meno, che potrebbe esserne ==
== fatto. Uomo avvisato...                                          ==
======================================================================
==     IL POSSESSO DI QUESTO FILE E' COMUNQUE DEL TUTTO LECITO!     ==
======================================================================

"A" cerchiata.
~~~~~~~~~~~~~~

  ...CHE COS'E' L'ANARCHIA ? CHI SONO GLI ANARCHICI ?


La parola Anarchia deriva dal greco (an-archè) e significa assenza di
comando, di autorità o guida.Per questo è una parola che piace ai giovani ai
ribelli, agli utopisti. Non piace invece alle "autorità"che l'hanno
trasformata in sinonimo di caos, di disordine, mentre l'organizzaaione
anarchica è la
più alta forma di organizzazione. Anarchismo è l'ideologia , lo stile di
vita, il pensiero libertario degli anarchici. Fra le molte definizioni porto
ad
esempio quella data da Pietro Kropotkin nel 1911 per l'Enciclopedia
Britannica, avvertendo che essa si presenta parziale e ben lontana dal
comprendere
l'essenza dell'anarchismo quale si è manifestato storicamente: "Anarchismo,
nome dato ad un principio o teoria della vita e del comportamento,
secondo cui la società è concepita senza governo, risultando l'armonia di
tale società non dalla sottomissione alla legge o dall'obbedienza ad una
autorità qualsiasi, ma da liberi accordi stabiliti fra gruppi numerosi e
diversi, su base territoriale o professionale,liberamente costituitisi per
le necessità
della produzione e del consumo, come anche per soddisfare l'infinita varietà
dei bisogni e delle aspirazioni degli uomini civili.In una società di questo
tipo le associazioni volontarie si sostituiscono allo stato in tutte le sue
funzioni....Una tale società non avrà niente di immutabile. Al contrario
l'armonia risulterà dall'adattamento e dal riadattamento sempre in
trasformazione dell'eqilibrio fra una pluralità di forze e di influenze, e
questo
adattamento sarà più facilmente realizzabile poichè nessuna di queste forze
godrà di una protezione speciale da parte dello stato".

 CHE COSA VOGLIAMO

Noi crediamo che la più gran parte dei mali che affliggono gli uomini
dipende dalla cattiva organizzazione sociale, e che gli uomini, volendo e
sapendo, possono distruggerli.
La società attuale è il risultato delle lotte secolari che gli uomini han
combattuto tra di loro. Non comprendendo i vantaggi che potevano venire a
tutti dalla cooperazione e dalla solidarietà, vedendo in ogni altro uomo
(salvo al massimo i più vicini per vincoli di sangue) un concorrente ed un
nemico, ha cercato di accaparrare, ciascun per sé, la più gran quantità di
godimenti possibile, senza curarsi degli interessi degli altri. Data la
lotta, naturalmente i più forti, o i più fortunati, dovevano vincere, ed in
vario modo sottoporre ed opprimere i vinti.Fino a che l'uomo non fu capace
di produrre di più di quello che bastava strettamente al suo mantenimento, i
vincitori non potevano che fugare o massacrare i vinti ed impossessarsi
degli alimenti da essi raccolti. Poi, quando con la scoperta della
pastorizia e dell'agricoltura un uomo potette produrre più di ciò che gli
occorreva per vivere, i vincitori si accorsero che era più comodo, più
produttivo e più sicuro sfruttare il lavoro altrui con un altro sistema:
ritenere per sé la proprietà esclusiva della terra e di tutti i mezzi di
lavoro, e lasciar nominalmente liberi gli spogliati, i quali poi, non avendo
mezzi di vivere, erano costretti a ricorrere ai proprietari ed a lavorare
per conto loro, ai patti che essi volevano.
Così, man mano, attraverso tutta una rete complicatissima di lotte di ogni
specie, invasioni, guerre, ribellioni, repressioni, concessioni strappate,
associazioni di vinti unitisi per la difesa, e di vincitori unitisi per
l'offesa, si è giunti allo stato attuale della società, in cui alcuni
detengono ereditariamente la terra e tutta la ricchezza sociale, mentre la
grande massa degli uomini, diseredata di tutto, è sfruttata ed oppressa dai
pochi proprietari. Da questo dipendono lo stato di miseria in cui si trovano
generalmente i lavoratori, e tutti i mali che dalla miseria derivano:
ignoranza, delitti, prostituzione, deperimento fisico, abiezione morale,
morte prematura. Da questo, la costituzione di una classe speciale (il
governo), la quale, fornita di mezzi materiali di repressione, ha missione
di legalizzare e difendere i proprietari contro le rivendicazioni dei
proletari; e poi si serve della forza che ha, per creare a se stessa dei
privilegi e sottomettere, se può, alla sua supremazia anche la stessa classe
proprietaria. Da questo la costituzione di un'altra classe speciale (il
clero), la quale con una serie di favole sulla volontà di Dio, sulla vita
futura, ecc., cerca d'indurre gli oppressi a sopportare docilmente
l'oppressione, ed al pari del governo, oltre di fare gli interessi dei
proprietari, fa anche i suoi propri.Da questo, la formazione di una scienza
ufficiale che è, in tutto ciò che può servire agl'interessi dei dominatori,
la negazione della scienza vera. Da questo, lo spirito patriottico, gli odii
di razza, le guerre, e le paci armate talvolta più disastrose delle guerre
stesse. Da questo, l'amore trasformato in tormento o in turpe mercato. Da
ciò l'odio più o meno larvato, la rivalità, il sospetto fra tutti gli
uomini, l'incertezza e la paura per tutti. Tale stato di cose noi vogliamo
radicalmente cambiare. E poiché tutti questi mali derivano dalla lotta fra
gli uomini, dalla ricerca del benessere fatta da ciascuno per conto suo e
contro tutti, noi vogliamo rimediarvi sostituendo all'odio l'amore, alla
concorrenza la solidarietà, alla ricerca esclusiva del proprio benessere la
cooperazione fraterna per il benessere di tutti, alla oppressione ed
all'imposizione scientifica la verità.
Dunque:

1. Abolizione della proprietà privata della terra, delle materie prime e
degli strumenti di lavoro, perché nessuno abbia il mezzo di vivere
sfruttando il lavoro altrui, e tutti, avendo garantiti i mezzi per produrre
e vivere, siano veramente indipendenti e possano associarsi agli altri
liberamente, per l'interesse comune e conformemente alle proprie simpatie.
2. Abolizione del governo e di ogni potere che faccia la legge e la imponga
agli altri: quindi abolizione di monarchie, repubbliche, parlamenti,
eserciti, polizie, magistratura ed ogni qualsiasi istituzione dotata di
mezzi coercitivi.
3. Organizzazione della vita sociale per opera di libere associazioni e
federazioni di produttori e di consumatori, fatte e modificate secondo la
volontà dei componenti, guidati dalla scienza e dall'esperienza e liberi da
ogni imposizione che non derivi dalle necessità naturali, a cui ognuno,
vinto dal sentimento stesso della necessità ineluttabile, volontariamente,
si sottomette.
4. Garantiti i mezzi di vita, di sviluppo, di benessere ai fanciulli, ed a
tutti coloro che sono impotenti a provvedere a loro stessi.
5. Guerra alle religioni ed a tutte le menzogne, anche se si nascondono
sotto il manto della scienza. Istruzione scientifica per tutti e fino ai
suoi gradi più elevati.
6. Guerra alle rivalità ed ai pregiudizi patriottici. Abolizione delle
frontiere, fratellanza fra tutti i popoli.
7. Ricostruzione della famiglia, in quel modo che risulterà dalla pratica
dell'amore, libero da ogni vincolo legale, da ogni oppressione economica o
fisica, da ogni pregiudizio religioso.
Questo il nostro ideale.

VIE E MEZZI

Abbiamo esposto a sommi capi qual è lo scopo che vogliamo raggiungere, quale
l'ideale pel quale lottiamo. Ma non basta desiderare una cosa: se si vuole
ottenerla davvero bisogna impiegare i mezzi adatti al suo conseguimento. E
questi mezzi non sono arbitrari, ma derivano, necessariamente, del fine cui
si mira e dalle circostanze nelle quali si lotta, giacché ingannandosi sulla
scelta dei mezzi, non si raggiungerebbe il fine propostosi, ma un altro,
magari opposto, che sarebbe conseguenza naturale, necessaria, dei mezzi
adoperati. Chi si mette in cammino e sbaglia strada, non va dove vuole, ma
dove lo porte la strada percorsa.
Occorre, dunque, dire quali sono i mezzi che, secondo noi, conducono allo
scopo prefissoci, e che noi intendiamo adoperare. Il nostro ideale non è di
quelli il cui conseguimento dipende dall'individuo considerato isolatamente.
Si tratta di cambiare il modo di vivere in società, di stabilire tra gli
uomini rapporti di amore e solidarietà, di conseguire la pienezza dello
sviluppo materiale, morale e intellettuale, non per un individuo solo, non
per i membri di una data classe o di un dato partito, ma per tutti quanti
gli esseri imani, - e questo non è cosa che si possa imporre colla forza, ma
deve sorgere dalla coscienza illuminata di ciascuno ed attuarsi mediante il
libero consentimento di tutti.
Nostro primo compito quindi deve essere quello di persuadere la gente.
Bisogna che noi richiamiamo l'attenzione degli uomini sui mali che soffrono
e sulla possibilità di distruggerli, bisogna che suscitiamo in ciascuno la
simpatia pei mali altrui ed il desiderio vivo del bene di tutti. A chi ha
fame e freddo noi mostreremo come sarebbe possibile, e facile, assicurare a
tutti la soddisfazione dei bisogni materiali. A chi è oppresso e vilipeso,
noi diremo come si può vivere felicemente in una società di liberi e di
uguali, a chi è tormentato dall'odio e dal rancore, noi additeremo la via
per raggiungere, armando i propri simili, la pace e la gioia del cuore. E
quando saremo riusciti a far nascere nell'animo degli uomini il sentimento
di ribellione contro i mali ingiusti ed evitabili di cui si soffre nella
società presente, ed a far comprendere quali sono le cause di questi mali e
come dipenda dalla volontà umana l'eliminarli, quando avremo ispirato il
desiderio vivo, prepotente, di trasformare la società per il bene di tutti,
allora i convinti, per impulso proprio e per la spinta di coloro che li han
preceduti nella convinzione, si uniranno e vorranno, e potranno, attuare i
comuni ideali.
Sarebbe - lo scopo lo abbiamo già detto - assurdo ed in contraddizione col
nostro scopo il voler imporre la libertà, l'amore fra gli uomini, lo
sviluppo integrale di tutte le facoltà umane, per mezzo della forza. Bisogna
dunque contare sulla libera volontà degli altri, e la sola cosa che possiamo
fare è quella di provocare il formarsi ed il manifestarsi di detta volontà.
Ma sarebbe però egualmente assurdo e contrario al nostro scopo l'ammettere
che coloro i quali non la pensano come noi c'impediscano di attuare la
nostra volontà, sempre che essa non leda il loro diritto ad una libertà
eguale alla nostra. Libertà dunque per tutti di propagare ed esperimentare
le proprie idee, senza altro limite che quello che risulta naturalmente
dall'eguale libertà di tutti. Ma a questo si oppongono - e si oppongono
colla forza brutale - coloro che sono beneficiari degli attuali privilegi e
dominano e regolano tutta la vita sociale presente.
Essi hanno in mano tutti i mezzi di produzione, e quindi sopprimono non solo
la possibilità di esperimentare nuovi modi di convivenza sociale, non solo
il diritto dei lavoratori di vivere liberamente col proprio lavoro, ma anche
lo stesso diritto alla esistenza, ed obbligano chi non è proprietario a
lasciarsi sfruttare ed opprimere se non vuole morire di fame. Essi hanno
polizie, magistrature, eserciti creati appositamente per difendere i loro
privilegi e perseguitano, incarcerano, massacrano coloro che vogliono
abolire quei privilegi e reclamano mezzi di vita e la libertà per tutti.
Gelosi dei loro interessi presenti e immediati, corrotti dallo spirito di
dominazione, paurosi dell'avvenire, essi, i privilegiati, sono, generalmente
parlando, incapaci di uno slancio generoso, sono incapaci benanco di una più
larga concezione dei loro interessi. E sarebbe follia sperare ch'essi
rinunzino volontariamente alla proprietà ed al potere, e si adattino ad
essere gli eguagli di coloro che oggi tengono sottoposti. Lasciando da parte
l'esperienza storica (la quale dimostra che mai una classe privilegiata si è
spogliata, in tutto o in parte, dei suoi privilegi, e mai un governo ha
abbandonato il potere se non vi è stato obbligato dalla forza o dalla paura
della forza), bastano i fatti contemporanei per convincere chiunque che la
borghesia ed i governi intendono impiegare la forza materiale per
difendersi, non solo contro l'espropriazione totale, ma anche contro le più
piccole pretese popolari, e son pronti sempre alle più atroci persecuzioni,
ai più sanguinosi massacri.
Al popolo che vuole emanciparsi non resta altra via che quella di opporre la
forza alla forza.
Risulta da quanto abbiamo detto che noi dobbiamo lavorare per risvegliare
negli oppressi il desiderio vivo di una radicale trasformazione sociale, e
persuaderli che unendosi, essi hanno la forza di vincere, dobbiamo propagare
il nostro ideale e preparare le forze morali e materiali necessarie a
vincere le forze nemiche, e ad organizzare la nuova società, e quando avremo
la forza sufficiente dobbiamo, profittando delle circostanze favorevoli che
si producono o creandole noi stessi, fare la rivoluzione sociale, abbattendo
colla forza il governo, espropriando colla forza i proprietari, mettendo in
comune i mezzi di vita e di produzione, ed impedendo che nuovi governi
vengano ad imporre la loro volontà e ad ostacolare la riorganizzazione
sociale fatta direttamente dagl'interessati.
Tutto questo però è meno semplice di quello che potrebbe a prima giunta
parere.
Noi abbiamo da fare cogli uomini quali sono nell'attuale società, in
condizioni morali e materiali disgraziatissime, e c' inganneremmo pensando
che basta la propaganda per elevarli a quel grado di sviluppo intellettuale
e morale che è necessario all'attuazione dei nostri ideali.
Tra l'uomo e l'ambiente sociale vi è un'azione reciproca. Gli uomini fanno
la società come essa è e la società fa gli uomini come essi sono, e da ciò
risulta una specie di circolo vizioso. Per trasformare la società bisogna
trasformare gli uomini, e per trasformare gli uomini bisogna trasformare la
società.
La misura abbruttisce l'uomo, e per distruggere la miseria bisogna che gli
uomini abbiano coscienza e volontà. La schiavitù educa gli uomini ad essere
schiavi, e per liberarsi della schiavitù v'è bisogno di uomini aspiranti a
libertà. L'ignoranza fa si che gli uomini non conoscano le cause dei loro
mali e non sappiano rimediarvi, e per distruggere l'ignoranza bisogna che
gli uomini abbiano il tempo ed il modo di istruirsi. Il governo abitua la
gente a subire la legge ed a credere che la legge sia necessaria alla
società, e per abolire il governo bisogna che gli uomini siano persuasi
dalla sua inutilità e del suo danno. Come uscire da questo circolo vizioso?
Fortunatamente la società attuale non è stata formata dalla volontà
illuminata di una classe dominante, che abbia potuto ridurre tutti i
dominati a strumenti passivi ed incoscienti dei suoi interessi. Essa è il
risultato di mille lotte intestine, di mille fattori naturali ed umani
agenti casualmente senza criteri direttivi e quindi non vi sono divisioni
nette né tra gli individui né tra le classi.
Infinite sono le varietà di condizioni materiali, infiniti i gradi di
sviluppo morale ed intellettuale, e non sempre - diremmo quasi molto
raramente - il posto che uno occupa in società corrisponde alle sue facoltà
ed alle sue aspirazioni. Spessissimo alcuni individui cadono in condizioni
inferiori a quelle a cui sono abituati, ed altri, per circostanze
eccezionalmente favorevoli, riescono ad elevarsi a condizioni superiori a
quelle in cui sono nati. Una parte notevole del proletariato è già arrivata
ad uscire dallo stato di miseria assoluta, abbruttente, o non ha mai potuto
esservi ridotta; nessun lavoratore, o quasi nessuno, si trova nello stato
d'incoscienza completa, di completa acquiescenza alle condizioni che gli
fanno i padroni. E le stesse istituzioni, quali sono state prodotte dalla
storia, contengono delle contraddizioni organiche che sono come dei germi di
morte, i quali sviluppandosi producono la dissoluzione dell'istituzione e la
necessità della trasformazione.
Da ciò la possibilità del progresso, ma non la possibilità di portare, per
mezzo della propaganda, tutti gli uomini al livello necessario perché
vogliamo o facciano l'anarchia, senza un'anteriore graduale trasformazione
dell'ambiente.
Il progresso deve camminare contemporaneamente, parallelamente negli
individui e nell'ambiente. Dobbiamo profittare di tutti i mezzi, di tutte le
possibilità, di tutte le occasioni che ci lascia l'ambiente attuale, per
agire sugli uomini e sviluppare la loro coscienza ed i loro desideri,
dobbiamo utilizzare tutti i progressi avvenuti nella coscienza degli uomini
per indurli a reclamare ed imporre quelle maggiori trasformazioni sociali
che sono possibili e che meglio servono ad aprire la via a progressi
ulteriori.
Noi non dobbiamo aspettare di poter fare l'anarchia ed intanto limitarci
alla semplice propaganda. Se facessimo così, presto avremmo esaurito il
campo, avremmo convertiti cioè, tutti quelli che nell'ambiente attuale sono
suscettibili di comprendere ed accettare le nostre idee, e la nostra
ulteriore propaganda resterebbe sterile, o se delle trasformazioni di
ambiente elevassero nuovi strati popolari alla possibilità di ricevere idee
nuove, ciò avverrebbe senza l'opera nostra, e quindi con pregiudizio delle
nostre idee.
Noi dobbiamo cercare che il popolo, nella sua totalità o nelle sue varie
frazioni, pretenda, imponga, prenda da sé tutti i miglioramenti, tutte le
libertà che desidera, mano mano che giunge a desiderarle ed ha la forza
d'imporle, e, propagando sempre tutto intero il nostro programma e lottando
sempre per la sua attuazione integrale, dobbiamo spingere il popolo a
pretendere ed imporre sempre di più, fino a che non ha raggiunto
l'emancipazione completa.

LA LOTTA ECONOMICA

L'opposizione che, oggi, più direttamente preme sui lavoratori e che è la
causa principale di tutte le soggezioni morali e materiali cui i lavoratori
sottostanno, è l'oppressione economica, vale a dire lo sfruttamento che i
padroni ed i commercianti esercitano su di loro, grazie all'accaparramento
di tutti i grandi mezzi di produzione e di scambi.
per sopprimere radicalmente e senza pericolo di ritorno questa oppressione,
occorre che il popolo tutto sia convinto del diritto che esso ha all'uso dei
mezzi di produzione, e che attui questo suo diritto primordiale espropriando
i detentori del suolo e di tutte le ricchezze sociali e mettendo quello e
queste a disposizione di tutti.
ma si può ira stesso metter mano a questa espropriazione? Si può oggi
passare direttamente, senza gradi intermedi, dall'inferno in cui si trova
ora il proletariato, al paradiso della proprietà comune?
I fatti dimostreranno di che cosa i lavoratori sono oggi capaci.
Compito nostro è quello di preparare il popolo moralmente e materialmente a
questa necessaria espropriazione, e di tentarla e ritentarla, ogni volta che
una scossa rivoluzionaria ce ne presenta l'occasione, fino al trionfo
definitivo. Ma in che modo possiamo preparare il popolo? In che modo
preparare le condizioni che rendano possibile, non solo il fatto materiale
dell'espropriazione, ma l'utilizzazione, a vantaggio di tutti, della
ricchezza comune?
Abbiamo detto antecedentemente che la sola propaganda, parlata o scritta, è
impotente a conquistare alle nostre idee tutta quanta la grande massa
popolare. Occorre una educazione pratica, la quale sia a volta a volta causa
ed effetto di una graduale trasformazione dell'ambiente. Occorre che a mano
che si sviluppano nei lavoratori il senso di ribellione contro le ingiuste e
inutili sofferenze di cui sono vittime, ed il desiderio di migliorare le
loro condizioni, essi, uniti e solidali tra loro, lottino per il
conseguimento di quel che desiderano.
E noi, e come anarchici e come lavoratori, dobbiamo provocarli ed
incoraggiarli alla lotta e lottare con loro. Ma sono possibili, in regime
capitalistico, questi miglioramenti? Sono essi utili, dal punto di vista
della futura emancipazione integrale dei lavoratori.
Qualunque siano i risultati pratici della lotta per i miglioramenti
immediati, l'utilità principale sta nella lotta stessa. Con essa gli operai
imparano che il padrone ha interessi opposti a loro e che essi non possono
migliorare le loro condizioni, ed anche meno emanciparsi, se non unendosi e
diventando più forti dei padroni. Se riescono ad ottenere quello che
vogliono, staranno meglio, guadagneranno di più, lavoreranno di meno,
avranno più tempo e più forza per riflettere alle cose che loro interessano,
e sentiranno subito desideri maggiori, bisogni maggiori. se non riescono,
saran condotti a studiare le cause dell'insuccesso ed a riconoscere la
necessità di maggiore energia, e comprenderanno infine che a vincere
sicuramente e definitivamente occorre distruggere il capitalismo. La causa
della rivoluzione, la causa dell'elevamento morale del lavoratore e della
sua emancipazione non possono che guadagnare dal fatto che i lavoratori si
uniscono e lottano per i loro interessi.
Ma, ancora una volta, è possibile che i lavoratori riescano, nell'attuale
stato di cose, a migliorare realmente le loro condizioni? Ciò dipende dal
concorso di una infinità di circostanze.
Malgrado ciò che dicono alcuni, non esiste una legge naturale (legge dei
salari), la quale determina la parte che va al lavoratore sul prodotto del
suo lavoro, o se legge si vuol formulare, essa non potrebbe essere che
questa: il salario non può scendere normalmente al disotto di quel tanto da
non lasciare nessun profitto al padrone. E' chiaro che nel primo caso gli
operai morrebbero e quindi non riscuoterebbero più salario, e nel secondo i
padroni cesserebbero dal far lavorare e quindi non pagherebbero più salari.
Ma tra questi due estremi impossibili vi sono una infinità di gradi, che
vanno dalle condizioni miserabili di molti lavoratori agricoli, fino a
quelle quasi decenti degli operai dei buoni mestieri nelle grandi città. Il
salario, la lunghezza della giornata e tutte le altre condizioni del lavoro
sono il risultato della lotta tra padroni e lavoranti. Quelli cercano di
dare ai lavoranti il meno che possono e di farli lavorare fino ad
esaurimento completo, questi cercano, o dovrebbero cercare, di lavorare meno
e guadagnare il più che possono. Dove i lavoratori si contentano di tutto,
o, anche essendo scontenti, non sanno opporre valida resistenza ai padroni,
sono presto ridotti a condizioni animalesche di vita, dove invece essi hanno
un concetto alquanto elevato del modo come dovrebbero vivere gli esseri
umani, e sanno unirsi e, mediante il rifiuto di lavoro e la minaccia latente
o esplicita di rivolta, imporre rispetto ai padroni, là essi sono trattati
in modo relativamente sopportabile. In modo che può dirsi che il salario
dentro certi limiti, è quello che l'operaio (non come individuo, s'intende,
ma come classe) pretende. Lottando dunque, resistendo contro i padroni, i
lavoratori possono impedire, fino ad un certo punto, che le loro condizioni
peggiorino ed anche ottenere dei miglioramenti reali. E la storia del
movimento operaio ha già dimostrato questa verità. Bisogna però non
esagerarsi la portata di questa lotta combattuta tra operai e padroni sul
terreno esclusivamente economico. i padroni possono cedere, e spesso credono
innanzi alle esigenze operaie energicamente espresse, fino a quando non si
tratti di pretese troppo grosse; ma quando gli operai incominciassero (ed è
urgente che incomincino) a pretendere un tale trattamento che assorbirebbe
un'espropriazione indiretta, è certo che i padroni farebbero appello al
governo e cercherebbero di costringere colla violenza gli operai a restare
nella loro posizione di schiavi salariati. Ed anche prima, ben prima che gli
operai possano pretendere di ricevere in compenso del loro lavoro
l'equivalente di tutto ciò che han prodotto, la lotta economica diventa
impotente a continuare a produrre il miglioramento delle condizioni dei
lavoratori. Gli operai producono tutto e senza di loro non si può vivere;
quindi sembrerebbe che rifiutando il lavoro essi potessero imporre tutto ciò
che vogliono. Ma l'unione di tutti i lavoratori, anche di un sol mestiere,
anche di un sol paese, è difficile ad ottenere, ed all'unione degli operai
si oppone l'unione dei padroni. Gli operai vivono alla giornata e, se non
lavorano, presto mancano di pane, mentre i padroni dispongono, mediante il
denaro, di tutti i prodotti già accumulati, e quindi possono tranquillamente
aspettare che la fame abbia ridotti a discrezione i loro salariati.
L'invenzione o l'introduzione di nuove macchine rende inutile l'opera di un
gran numero di operai ed accresce il grande esercito dei disoccupati, che la
fame costringe a vendersi a qualunque condizione. L'immigrazione apporta
subito nei paesi dove gli operai riescono a star meglio, delle folle di
lavoratori famelici che, volendo o no, offrono ai padroni il modo di
ribassare i salari. E tutti questi fatti, derivanti necessariamente dal
sistema capitalistico, riescono a controbilanciare il progresso della
coscienza e della solidarietà operaia: spesso camminano più rapidamente di
questo progresso e lo arrestano e lo distruggono. Ed in tutti i casi resta
sempre il fatto primordiale che la produzione, in sistema capitalistico, è
non già per soddisfare, come sarebbe naturale, nel miglior modo possibile, i
bisogni dei lavoratori. Quindi il disordine, lo sciupìo delle forze umane,
la scarsezza voluta dei prodotti, i lavori inutili e dannosi, la
disoccupazione, le terre incolte, il poco uso delle macchine, ecc., tutti
mali che non si possono evitare se non levando ai capitalisti il possesso
dei mezzi di lavoro e quindi la direzione della produzione.
Presto dunque si presenta per gli operai, che intendono emanciparsi o anche
solo di migliorare seriamente le loro condizioni, la necessità di difendersi
contro il governo, la necessità di attaccare il governo, il quale,
legittimando il diritto di proprietà e sostenendolo colla forza brutale,
costituisce una barriera innanzi al progresso, che bisogna abbattere colla
forza se non si vuole restare indefinitivamente nello stato attuale o
peggio.
Dalla lotta economica bisogna passare alla lotta politica, cioè alla lotta
contro il governo; ed invece di opporre ai milioni di capitalisti gli scarsi
centesimi a stento accumulati dagli operai, bisogna opporre ai fucili ed ai
cannoni, che difendono la proprietà, quei mezzi migliori che il popolo potrà
trovare per vincere la forza con la forza.

LA LOTTA POLITICA

Per la lotta politica intendiamo la lotta contro il governo. Governo è
l'insieme di quegl'individui che detengono il potere, comunque acquistato,
di far legge ed imporla ai governai, cioé al pubblico.
Conseguenza dello spirito di dominio e della violenza con cui alcuni uomini
si sono imposti agli altri, esso è nello stesso tempo creatore e creatura
del privilegio e suo difensore naturale. Erroneamente si dice che il governo
compie oggi la funzione di difensore del capitalismo, ma che abolito il
capitalismo esso diventerebbe rappresentante e gerente degli interessi
generali. Prima di tutto il capitalismo non si potrà distruggere se non
quando i lavoratori, cacciato il governo, prendano possesso della ricchezza
sociale ed organizzino la produzione ed il consumo nell'interesse di tutti,
da loro stessi, senza aspettare l'opera di un governo il quale, anche a
volerlo, non sarebbe capace di farlo. Ma v'è di più: se il capitalismo fosse
distrutto e si lasciasse sussistere un governo, questo, mediante la
concessione di ogni sorta di privilegi, lo creerebbe di nuovo poiché, non
potendo contentar tutti, avrebbe bisogno di una classe economicamente
potente che lo appoggi in cambio della protezione legale e materiale che ne
riceve.
Per conseguenza, non si può abolire il privilegio e stabilire solidamente e
definitivamente la libertà e la uguaglianza sociale se non abolendo il
governo, non questo o quel governo, ma l'istituzione stessa del governo.
Però in questo, come in tutti i fatti d'interesse generale, più che in
qualunque altro, occorre il consenso della generalità, e perciò dobbiamo
sforzarci di persuadere la gente che il governo è inutile e dannoso, e che
si può vivere meglio senza governo. Ma, come abbiamo già ripetuto, la sola
propaganda è impotente a convincere tutti e se noi volessimo limitarci solo
a predicare contro il governo, aspettando, altrimenti inerti, il giorno in
cui il pubblico sarà convinto della possibilità ed utilità di abolire
completamente ogni specie di governo, quel giorno non verrebbe mai.
Sempre predicando contro ogni specie di governo, sempre reclamando la
libertà integrale, noi dobbiamo favorire tutte le lotte per le libertà
parziali, convinti che nella lotta s'impara a lottare, e che incominciando a
gustare un po' di libertà si finisce col volerla tutta. Noi dobbiamo sempre
essere col popolo, e quando non riusciamo a fargli pretender molto, cercare
che almeno cominci a pretender qualche cosa, e dobbiamo sforzarci perché
apprenda, poco o molto che voglia, a volerlo conquistare da sé, e tenga in
odio ed in disprezzo chiunque sta o vuole andare al governo.
Poiché il governo tiene oggi il potere di regolare, mediante le leggi, la
vita sociale ed allargare o restringere la libertà dei cittadini, noi non
potendo ancora strappargli questo potere, dobbiamo cercare di diminuirglielo
e di obbligarlo a farne l'uso meno dannoso possibile. Ma questo lo dobbiamo
fare stando sempre fuori e contro il governo, premendo su di lui mediante
l'agitazione della piazza, minacciando di prendere per forza quello che si
reclama. Mai dobbiamo accettare una qualsiasi funzione legislativa, sia essa
generale o locale, poiché facendo così diminuiremmo l'efficacia della nostra
azione e tradiremmo l'avvenire della nostra causa. La lotta contro il
governo si risolve, in ultima analisi, in lotta fisica, materiale. Il
governo fa legge. Esso dunque deve avere una forza materiale (esercito e
polizia) per imporre la legge, poiché altrimenti non vi ubbidirebbe che chi
vuole ed essa non sarebbe più legge, ma una semplice proposta che ciascuno è
libero di accettare e di respingere. Ed i governi questa forza l'hanno, e se
ne servono per potere con leggi fortificare il loro dominio e fare
gl'interessi delle classi privilegiate, opprimendo e sfruttando i
lavoratori. limite all'oppressione del governo è la forza che il popolo si
mostra capace di opporgli.
Vi può essere conflitto aperto o latente, ma conflitto v'è sempre, poiché il
governo non si arresta innanzi al malcontento ed alla resistenza popolare se
non quando sente il pericolo dell'insurrezione.
Quando il popolo sottostà docilmente alla legge, o la protesta è debole e
platonica, il governo fa i comodi suoi senza curarsi dei bisogni popolari,
quando la protesta diventa viva, insistente, minacciosa, il governo, secondo
che è più o meno illuminato, cede o reprime. Ma sempre si arriva
all'insurrezione, perché se il governo non cede, il popolo finisce col
ribellarsi, e se il governo cede, il popolo acquista fiducia in sé e
pretende sempre di più, fino a che l'incompatibilità tra libertà e
l'autorità diventa evidente e scoppia il conflitto violento.
E' necessario dunque prepararsi moralmente e materialmente perché lo scoppio
della lotta violenta la vittoria resti al popolo. L'insurrezione vittoriosa
è il fatto più efficace per l'emancipazione popolare, poiché il popolo,
scosso dal giogo, diventa libero di darsi quelle istituzioni che egli crede
migliori, e la distanza che passa tra la legge, sempre in ritardo, ed il
grado di civiltà a cui è arrivata la massa della popolazione, è varcata d'un
salto. L'insurrezione determina la rivoluzione, cioè il rapido attuarsi
delle forze latenti accumulate durante la precedente evoluzione.
Tutto sta in ciò che il popolo è capace di volere. Nelle insurrezioni
passate il popolo, inconscio delle ragioni vere dei suoi mali, ha voluto
sempre molto poco, e molto poco ha conseguito. Che cosa vorrà nella prossima
insurrezione? Ciò che dipende in parte dalla nostra propaganda e
dall'energia che noi sapremo spiegare. Noi dovremo spingere il popolo ad
espropriare i proprietari e mettere in comune la roba, ed organizzare la
vita sociale da sé stesso, mediante associazioni liberamente costituite,
senza aspettare gli ordini di nessuno e rifiutando di nominare o riconoscere
qualsiasi governo, qualsiasi corpo costituito, che sotto un nome qualunque
(costituente, dittatura, ecc...) si attribuisca, sia pure a titolo
provvisorio, il diritto di far legge ed imporre agli altri colla forza la
propria volontà. E se la massa del popolo non risponderà all'appello nostro,
noi dovremo - in nome del diritto che abbiamo di esser liberi anche se gli
altri vogliono restare schiavi e per l'efficacia dell'esempio - attuare da
noi quanto più potremo delle nostre idee, e non riconoscere il nuovo
governo, e mantener viva la resistenza, e far sì che le località dove le
nostre idee saranno simpaticamente accolte si costituiscano in comunanze
anarchiche, respingano ogni ingerenza governativa, stabiliscano libere
relazioni con le altre località e pretendano di vivere a modo loro.
Noi dovremo, soprattutto, opporci con tutti i mezzi alla ricostituzione
della polizia e dell'esercito, e profittare dell'occasione propizia per
eccitare i lavoratori delle località non anarchiche e profittare della
mancanza di forza repressiva per imporre quelle maggiori pretese che a noi
riesca d'indurli ad avere.
E comunque vadano le cose, continuare sempre a lottare, senza un'istante di
interruzione, contro i proprietari e contro i governanti, avendo sempre in
vista l'emancipazione completa, economica, politica e morale, di tutta
quanta l'umanità.

CONCLUSIONE

Noi vogliamo dunque abolire radicalmente la dominazione e lo sfruttamento
dell'uomo sull'uomo; noi volgiamo che gli uomini, affratellati da una
solidarietà cosciente e voluta, cooperino tutti volontariamente al benessere
di tutti; noi volgiamo che la società sia costituita allo scopo di fornire a
tutti gli esseri umani i mezzi per raggiungere il massimo possibile sviluppo
morale e materiale; noi volgiamo per tutti pane, libertà, amore, scienza.
E per raggiungere questo scopo supremo noi crediamo necessario che i mezzi
di produzione siano a disposizione di tutti, e che nessun uomo, o gruppo di
uomini possa obbligare gli altri a sottostare alla sua volontà né esercitare
la sua influenza altrimenti che con la forza della ragione e dell'esempio.
Dunque: espropriazione dei detentori del suolo e del capitale a vantaggio di
tutti ed abolizione del governo.
Ed aspettando che questo si possa fare: propaganda dell'ideale,
organizzazione delle forze popolari, lotta continua, pacifica o violenta
secondo le circostanze, contro il governo e contro i proprietari, per
conquistare quanto più si può di libertà e di benessere per tutti.




by killa

The Raven
Since `82
